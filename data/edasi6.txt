Vesi ja soolad sisenevad organismi toitumisel. Need ained, mida ei saa organismis
kuidagi ära kasutada, tuleb organismist eemaldada. CO2 eritatakse organismist
hingamisel; vesi on mõnel juhul täpselt samasugune jääkaine kui süsihappegaas.
Tavaliselt toodetakse vett raku ainevahetuse käigus nii vähe, et sellest vabanemine
pole eriline probleem. Tegelikult on isegi palju loomi, kes oma elu jooksul ainult,
metaboolse veega läbi ajavadki. Palju tõsisemat probleemi kujutavad endast
lämmastikku sisaldavad jääkained. Maismaaloomadel kaasneb lämmastikujääkide kehast eritamisega vältimatu
veekadu. Paljud füsioloogilised kohastumused vähendavad seda vee hulka, eriti
efektiivne on süsteem putukatel, mõnedel liikidel ei eritatagi elu jooksul mingeid
jääkaineid, vaid need ladestatakse kehasse ja säilitatakse elu lõpuni. Ka neil
putukatel, kes lämmastikku sisaldavaid jääke ei ladesta, on vee tagasiimendamine
väga hästi organiseeritud. Vee reabsorptsioon toimub pärasooles ja on seotud
putuka hüdratatsiooniastmega. Imetajatel on peamine vee tagasiimendamise koht neer. Lindude ja imetajate
neerus on kasutusel vastuvoolukordistid, mis suudavad toota hüperosmootset
uriini (st uriini, mille osmootne kontsentratsioon on kõrgem, kui kehavedelikel).
Anatoomiliseks struktuuriks, mis selllise kontsentratsiooni eest vastutab, on Henle
ling.